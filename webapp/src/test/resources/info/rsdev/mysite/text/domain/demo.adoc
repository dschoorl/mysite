“Wat een heerlijke avond”

Herman liet zijn ogen glijden over de vrouw die plaatsnam op de barkruk naast hem. Een slanke vrouw met 
kort blond haar, klein van postuur, gekleed in een kort, zwart jurkje, nauwsluitend, met daaronder hoge 
zwarte laarzen. Achter in de dertig. Om haar middel een felrode ceintuur. Hij keek haar aan. Haar lippen 
hadden dezelfde felrode kleur. Langzaam zoog hij zijn longen vol met haar zoete, maar niet te zware 
parfum. Hij slikte.

“Inder” zijn stem stokte. “Inderdaad, een heerlijke avond.” zei hij met overslaande stem en kuchte 
opzichtig alsof er iets in zijn keel vastzat.

Ze glimlachte. Moederlijk bijna en ging even verzitten terwijl ze haar jurkje, dat iets omhoog gekropen 
was, weer naar beneden trok. Haar borsten wiegden daarbij zachtjes heen en weer.

“Nog een afzakkertje voor ik naar bed ga” zei ze en vroeg “Ben je hier voor zaken?”

“Ja, ik zit in de lasergestuurde raketsystemen”

Herman draaide zich half in haar richting en probeerde zich iets groter te maken dan hij was, terwijl 
hij zijn glas losjes tussen duim en wijsvinger liet schommelen en vroeg “Mag ik je een drankje 
aanbieden?”

“Oh lekker, graag. Ik lust ook wel een whisky. Doe maar een Lagavulin”

Herman gaf een goedkeurend knikje, deze vrouw kende haar whisky, en bestelde een Lagavulin bij de 
bartender. Ineens realiseerde hij zich dat hij getrouwd was. Vlug legde hij zijn linker- over zijn 
rechterhand en verborg ze beiden onder de bar.

“Zo, een verkoper?”

“Nee, nee, ik geef technische ondersteuning aan ons verkoopteam. Vandaag hebben we een presentatie 
gegeven aan een klant uit Libië.”

Herman liet zijn trouwring zo discreet mogelijk in zijn pantalon verdwijnen.

“En jij, ben jij hier ook voor zaken?”

“Jazeker.” Ze gooide haar hoofd naar achter, bracht haar glas Lagavulin naar haar neus en snoof 
zachtjes, met haar ogen dicht.

“Hmmm, de geur van een goede whisky vult me altijd met verlangen naar avontuur.” zuchtte ze.

Herman voelde het ook. Hij was zijn vrouw nog nooit ontrouw geweest, maar nooit eerder was hij zo in 
verleiding gebracht. Zijn huid hunkerde naar haar aanraking. Hij beet op zijn lip. Hij hoorde een 
collega ooit zeggen dat het sexleven met zijn vrouw weer helemaal opbloeide, nadat hij een slippertje 
gemaakt had. Madeleine zal me dankbaar zijn, hield hij zich voor. Hij gooide zijn whisky in één 
teug achterover en zette het glas met een klap op de bar.

“Ik zit in kamer 212” fluisterde hij, “volg me over vijf minuten.”

Zonder omkijken liep hij de bar uit en voelde zich tien jaar jonger.


(c) 2011 David Es